<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body style="text-align: center;">
    <img src="GQlU0Gj7Dtjpa9zuOLIRLfgqpekoIDZjObOZXkfh.jpg">
    <h1>کرمانشاه</h1>
    <p>بهتر است پیش از اینکه راهی کرمانشاه شویم اطلاعات مختصری در مورد جنبه های مختلف زندگی در این شهر به دست آوریم و با دید بازتر و اطلاعات جامع تری به این خطه سفر کنیم. 

        نژاد و زبان: بخش بزرگی از مردم کرمانشاه را اقوام کرد تشکیل می دهند و در کنار آنها اقوام دیگری از ارمنی ها، ترک ها، عرب ها، لرها و لک ها با مهاجرت به این منطقه در این شهر و استان ساکن شده اند. رایج ترین زبان مردم کرمانشاه کُردی (کردی کلهری) و بعد از آن زبان فارسی کرمانشاهی (اختلاطی از كردی كلهر با زبان فارسی) و زبان لکی ست. البته کُردی که مردم کرمانشاه در این شهر و استان استفاده می کنند، از نظر گویش بسیار متنوع است و از پراستفاده ترین آنها می توان به گویش کردی کلهری، گویش کردی اورامی، گویش کردی سورانی اشاره کرد. در کنار این دو زبان و چندین گویش، زبان های ارمنی، ترکی، عربی و لری توسط اقوام دیگر مورد استفاده قرار می گیرد. 
        
        دین و مذهب: بیشتر مردم کرمانشاه مسلمان و سنی و شیعه مذهب هستند. تعداد کمی از مردم هم پیرو دین هایی مانند زرتشتی، مسیحی و یهودی اند. 
        
        اقتصاد: با سرمایه گذاری های سال های اخیر در استان کرمانشاه به ویژه در زمینه صنعت، رتبه این منطقه در میان استان های صنعتی از 22 به 18 رسیده است. از مهمترین واحدهای صنعتی عمده در استان می توان به صنایع پتروشیمی کرمانشاه، پتروشیمی بیستون، مجتمع صنایع نازگل، شرکت چینی کرد، سیمان غرب و سامان، شرکت کاشی کرد، شرکت روژین تاک و ...اشاره کرد. داشتن کوتاه ترین مسیر حمل و نقل کالا به عراق، وجود بزرگترین پایانه مسافرتی غرب کشور در مرز خسروی، داشتن بازارچه های بزرگ مرزی و ... باعث شده تا شهر و استان کرمانشاه قابلیت ویژه ای برای صادرات و واردات و تجارت خارجی داشته باشد. علاوه بر این، گردشگری، کشاورزی (یکی از بزرگترین تولیدکنندگان غلات و حبوبات کشور)، دامپروری و دامداری، شیلات، زنبورداری، صنایع دستی و سوغاتی های متنوع، بخش های دیگر پازل اقتصادی استان کرمانشاه را تکمیل می کند؛ اما تمام این موارد در کنار هم نتوانسته هنوز اقتصاد این استان و شهر را چندان تکان دهد و بیکاری در این استان بیداد می کند. متاسفانه با وجود منابع و ظرفیت های بسیار، شهر کرمانشاه یکی از بالاترین نرخ های بیکاری را دارد و بسیاری از جوانان این شهر برای پیدا کردن کار به شهرهای دیگر مهاجرت می کنند. 
        
        شهرهای خواهرخوانده: شهرهای رسبورگ در آمریکا، سیسیل در ایتالیا، غازی عینتاب در ترکیه، اشپلیت در کرواسی شهرهای خواهرخوانده کرمانشاه هستند</p>
    <h2>اطلاعات سفر و گردشگری</h2>
    <p>سفر به هر شهری با دانستن اطلاعاتی در مورد آداب و رسوم، جاذبه های گردشگری، غذا و خوشمزه و ... جذاب تر و راحت تر است. در این قسمت سعی می کنیم کرمانشاه را از نظر توریستی بررسی کنیم</p>
    <h2>آداب و رسوم مردم کرمانشاه</h2>
    <p>کردها و دیگر اقوام کرمانشاه مانند دیگر اقوام اصیل و ریشه دار ایرانی برای روزها و زمان های مختلف سال و همچنین مناسبت ها و وقایع مختلف زندگی شان رسم ها و آیین های متنوع و جذابی دارند که در این بخش به مرور تعدادی از آنها می پردازیم.

        رسم خا بازی | تخم مرغ بازی: از مراسم معمول و جذاب سال نو که در کرمانشاه برگزار می شود، رسم خا بازی ست. این رسم به روش های مختلفی برگزار می شود که یکی از آنها را در اینجا شرح می دهیم. بعد از تحویل سال بچه ها و نوجوانان هر کدام سهم تخم مرغ خود را می گیرند و برای بازی کنار هم جمع می شوند. هر کدام از بچه ها تخم مرغ شان را به روی هم می زنند و تخم مرغ هر کسی شکست باید طرف مقابل تخم مرغ های سالمش را به دیگری بدهد.  
        
        شال درکی | شال اندازی: از دیگر رسم های جالب شب عید رسم شال درکی یا شال اندازی ست. جوانان در گذشته، شب عید بر بام خانه ها آتش روشن می کردند و دستمال یا شالی را از سوراخ خانه ها به داخل می انداختند و از صاحبخانه عیدی می خواستند. آنها در حین انداختن شال و گرفتن عیدی اشعاری می خواندند و گردو، بادام، شیرینی، نخود، کشمش و تخم مرغ پخته عیدی می گرفتند. 
        
        اجرای مراسم مختلف مانند نوعید، آیین سیاه پوشی، اجرای تعزیه، نواختن چمری، گِل گرفتن لباس به هنگام عزای عزیزان، نواختن سورنا در مجالس عروسی و شادی و ... از دیگر رسوم مردم کرمانشاه است</p>
    <h2>غذا و خوشمزه</h2>
    <p>خورشت خلال بادام: از معروف ترین غذاهای کرمانشاهی ست و با موادی مانند گوشت گوساله، روغن، پیاز، زعفران، خلال بادام، لیموی عمانی و زرشک سیاه پخته می شود. 

        آش دوينه يا ترخينه: مواد مورد نیاز برای این غذای لذیذ در فصل بهار و تابستان فراهم می شود و بیشتر در پاییز و زمستان مورد استفاده قرار می گیرد. این آش با موادی مانند سه یا چهار عدد ترخینه سنتی، مقداری آب، سه عدد پیاز متوسط و سبزی آش پخته و سرو می شود؛ اما نام ترخینه در این غذا به چه معناست و از چه موادی تشکیل شده است؟ ترخینه یا به زبان لری، کَشگینه، غذایی آبکی‌ست که از دوغ یا شیر تخمیر شده تهیه می شود. برای به دست آوردن ترخینه باید بلغور گندم یا جو،‌ به مدت ده روز در دوغ ترش یا شیر خیس بخورد. یک روش دیگر برای تهیه ترخینه، جوشاندن بلغور به مدت چند ساعت در دوغ است. بعد از اتمام کار، این مخلوط خمیری شکل را گلوله کرده و گیاهانی بومی مانند شلغم، پونه و ... به آن اضافه می کنند. در نهایت این گلوله های خمیری شکل در حرارت آفتاب یا تنورهای مخصوص خشک و آماده مصرف می شوند. این تکه های خشک شده را می توان برای مدت های طولانی نگه داشت و از آن ها در پخت آش استفاده کرد. 
        
        دنده کباب: معروف ترین غذای کرمانشاهی دنده کباب است و امکان ندارد در سفر به این شهر بتوانید در برابر وسوسه خوردن آن مقامت کنید. برای تهیه این غذا از دنده گوسفندی، پیاز، سیر له شده، فلفل سیاه، سماق، رب گوجه فرنگی و روغن زیتون استفاده می کنند. 
        
        کاک تخم مرغی: این شیرینی مشهور از ترکیب مواد اولیه شکر، روغن، زرده تخم مرغ، زعفران، هل و دارچین تهیه می شود. طرز تهیه آن نیز در فهرست میراث معنوی کشور به ثبت رسیده است. 
        
        کلوچه برنجی | نان برنجی: این شیرینی در اصل در گذشته برای عید نوروز تهیه می شد؛ اما به دلیل طعم خوب و لذیذ آن امروزه به یکی از مهمترین سوغاتی های کرمانشاه تبدیل شده است. آرد برنج، شکر، کره، تخم مرغ، زعفران، تخم خرفه و گلاب مواد اولیه تهیه این شیرینی هستند. 
        
        پرشت، جرگ و بز، ذورده، چنگال، سيب پلو، زو و كره، شلمين، نان خانقی یا نان خرمایی و نان شکری از دیگر خوردنی های خوشمزه کرمانشاه هستند</p>
    <h2>سوغات و صنایع دستی کرمانشاه</h2>
    <P>در کنار شیرینی های معروف کرمانشاه این شهر سوغاتی ها و صنایع دستی دیگری هم دارد که به معرفی آنها می پردازیم. 

        روغن حیوانی | روغن کرمانشاهی: معروف ترین محصول غذایی کرمانشاه روغن حیوانی آن است که با نام این شهر بین مردم شناخته می شود و کیفیت عالی آن زبانزد خاص و عام است. این روغن از نوعی کره محلی تهیه می شود و خاصیت غذایی و سلامتی فراوانی دارد. 
        
        آلات مختلف موسیقی: سرزمین کرمانشاه سرزمین موسیقی و نوا و آهنگ است و تعجبی ندارد که آلات مختلف موسیقی مانند دف، تنبور، تار، دیوان و سه تار در زمره صنایع دستی آن قرار بگیرد. 
        
        گیوه: گیوه یا در اصطلاح محلی آن کلاش، یکی از صنایع دستی رایج مورد استفاده در کرمانشاه است و معمولا از لاستیک، چرم و نخ ساخته می شود. 
        
        جاجیم: از متدوال ترین صنایع دستی استان کرمانشاه جاجیم است که از گذشته تاکنون از آن به عنوان بالاپوشی گرم استفاده می کنند. ماده اصلی ساخت آن پشم است و بافتی شبیه به گلیم دارد با این تفاوت که جاجیم در چهار تخته بافته و سپس به هم دوخته می شود. مرغوبترین آن را می توان در مناطق اورامان و ثلاث تهیه کرد. 
        
        گلیم: معروفترین منطقه گلیم بافی در استان کرمانشاه شهرستان هرسین است و گلیم های این منطقه شهرتی ملی دارد. نقش های مختلفی مانند نقش چشمه نظامی، مرغابی، مار، عروسک، قيچی، خطوط افقی و عمودی، نقش قرقره راه راه، پنجه و ... از جمله طرح های متنوع گلیم های کرمانشاه به شمار می روند و زیبایی خاصی به آنها داده اند. 
        
        انواع حصیرها، قالی، قلم زنی های روی مس، موج، ابزارهای فلزی، سجاده، نمد و ... از دیگر صنایع دستی معروف کرمانشاه محسوب می شود</P>
    <h2>اقامت در کرمانشاه</h2>
    <P>در حدود 8 هتل در کرمانشاه وجود دارد که می توانید برای اقامت روی آنها حساب باز کنید. هتل 5 ستاره این شهر شهرت خوبی بین گردشگران خارجی کسب کرده است و دیگر هتل های این شهر هم به نسبت در وضعیت خوبی به سر می برند. خانه های معلم، مهمانخانه ها، هتل آپارتمان ها و مراکز بوم گردی از دیگر گزینه های شما برای اقامت در کرمانشاه به شمار می روند</P>
    <h2>معروف ترین و بهترین جاذبه های شهر کرمانشاه</h2>
    <P>برای گردش در کرمانشاه گزینه های متنوع و مختلفی پیش روی شما قرار دارد که به مرور مهم ترین آنها می پردازیم: 

        طاق بستان: محوطه تاریخی طاق بستان مشهورترین جاذبه گردشگری شهر کرمانشاه محوسب می شود. اثری که برای سنگ نگاره ها و کتیبه های خود بسیار مشهور شده و قدمت آنها به دوران ساسانی باز می گردد. این محوطه تاریخی در دامنه کوهی به همین نام و در کنار چشمه ای در شمال شرقی حاشیه کنونی شهر کرمانشاه قرار دارد و بین مردم به نام های طاق وسان و طاق بسان معروف است. سنگ نگاره اردشیر دوم ساسانی، طاق پیکره شاهپور دوم و پسرش شاهپور سوم و نقش پیروز ساسانی یا نقش خسرو پرویز از جمله نقش ها و سنگ نگاره های این مجموعه هستند. البته در طاق خسروپرویز نقشی رنگی از دوره قاجار وجود دارد که به دستور محمدعلی میرزا فرزند فتحعلی شاه ایجاد شده است.
        
        بلوار طاق بستان: بلوار طاق بستان یا بلوار شهید شیرودی نام خیابانی در کرمانشاه ست و یکی از جاذبه های اصلی و زیبای شهر محسوب می شود. این بلوار طولانی ترین بلوار جنگلی ایران به شمار می آید و از میدان طاق بستان در شمال شهر تا پل لب آب کشیده شده است. طول بلوار طاق بستان ۳۶۰۰ متر است و بسیاری برای گشت و گذار و خوشگذرانی به این خیابان می آیند. 
        
        پارک کوهستان: این پارک در شمال شهر قرار گرفته و یکی از بزرگترین پارک های کرمانشاه محسوب می شود. دیدنی های پارک شامل دو آبشار مصنوعی، یادواره شهدای گمنام، فضای سبز و چشمه مصنوعی می شود. این پارک به شهربازی کودکان، سکوهایی برای نشستن و آلاچیق مجهز است. 
        
        تکیه بیگلربیگی: این بنای بسیار زیبا و تماشایی در محله قدیمی فیش آباد کرمانشاه قرار دارد و توسط عبدالله خان بیگلربیگی ساخته شده است. چشمگیرترین بخش هنری بنا، آیینه کاری های باشکوه آن به ویژه آیینه کاری ایوان بناست. قدمت آن به دوره قاجار باز می گردد و امروزه موزه های پارینه سنگی و انسان شناسی و موزه خط و کتابت در این ساختمان، آثار بی نظیری را در معرض دید بازدیدکنندگان قرار می دهند. جالب که بدانید موزه پارینه سنگی شامل مجموعه‌ای از ابزار آلات سنگی و استخوان‌های انسان از دوره‌های پارینه سنگی در ایران و کشورهای دیگر را شامل می‌شود. قدیمی ترین اثر به نمایش درآمده در آن هم مربوط به ابزار سنگی‌ ست که نزدیک به یک میلیون سال پیش در کشف رود خراسان کشف شده‌ است. 
        
        تکیه معاون الملک: قدمت این تکیه نیز به دوره قاجار بر می گردد و به دستور حسین خان معاون الملک ساخته شده است. این تکیه سه بخش حسینیه، زینبیه و عباسیه دارد و در محله آبشوران قدیم و خیابان شهید حدادی واقع شده است. اهمیت این بنا در کاشی کاری های بی بدیل آن نهفته است، کاشی هایی با مضامین تاریخی و مذهبی که از دوره تاریخی تا زمان احمدشاه قاجار را به تصویر می کشد. از مجالس مذهبی و حماسی هم در جای جای این بنا، کاشی هایی به چشم می خورد. در زمان بازدید از این تکیه می توانید از موزه مردم شناسی آن نیز دیدن کنید.  
        
        مسجد جامع شافعی: این مسجد به اهل سنت شهر کرمانشاه اختصاص دارد و یکی از زیباترین مسجدهای ایران است. برای بازدید از این مسجد تماشایی باید خود را به راسته بازار کرمانشاه (تاریکه بازار) برسانید. سبک ساخت مسجد شافعی از مساجد ترکیه الهام گرفته شده است و تزیینات درونی آن بسیار چشم نواز و زیباست. 
        
        بازار کرمانشاه: قدمت این بازار به حدود صد و پنجاه سال پیش باز می گردد و در میان بافت قدیمی شهر قرار گرفته است. بازار در محدوده شرقی  غربی خیابان های مدرس، فاطمه و سه راه شهدا قرار دارد و شامل بخش های مختلفی مانند سراها، تیمچه ها، مساجد و حمام ها می شود. تیمچه اسماعیل، مسجد عمادالدوله، سرای کاشانی، سرای حکیم الدوله، سرای کیل الدوله و سرای عمادالدوله از مکان های تاریخی بازار به حساب می آیند. بازار کرمانشاه یکی از بهترین مکان ها برای خرید سوغاتی های مختلف شهر و همچنین آشنا شدن با فضا و حال و هوای مردم میهمان نواز اینجاست</P>
    <h2>تفریح در استان کرمانشاه</h2>
    <P>دیواره نوردی و سنگ نوردی: کرمانشاه و کوه های اطراف آن به ویژه کوه بیستون یکی از معروفترین مکان های ایران برای دیواره نوردی و سنگ نوردی طبیعی ست و بسیاری از ورزشکاران این رشته چه خارجی و چه داخلی هر ساله برای بالارفتن از دیواره های معروف این کوه به این استان سفر می کنند. دیواره بیستون با 1200 متر طول و 5.5 کیلومتر عرض یکی از شاخص ترین دیواره های سنگ نوردی و دیواره نوردی در دنیاست و شهرت زیادی بین ورزشکاران این رشته دارد؛ تا جایی که از اینجا به عنوان بهشت سنگ نوردی ایران یاد می شود. 

        غار نوردی: استان کرمانشاه تعدادی از غارهای ویژه و منحصر به فرد ایران مانند غار پرآو (سومین غار عمودی ایران) و غار قوری قلعه (بزرگترین غار آبی ایران و خاورمیانه) را در خود جای داده و غار نوردی در آنها بین علاقه مندان به این ورزش بسیار محبوب است. هر چند این غارنوردی در این غارها به تخصص، تجهیزات، مهارت و پشتیبانی بالایی نیاز دارد. 
        
        پرواز با پاراگلایدر، پاراموتور و سقوط آزاد: اگر از علاقه مندان به پرواز در آسمان هستید استان کرمانشاه با داشتن سایت پروازی ویس قرنی می تواند مکان خوبی برای رسیدن به این آرزو باشد. سایت ویس قرنی در شهر روانسر قرار دارد و یکی از استانداردترین سایت های پروازی ایران به شمار می آید. در این سایت می توانید از خدمات پرواز با پاراگلایدر، پارموتور و سقوط آزاد استفاده کنید و لذت پرواز در آسمان را بچشید</P>
</body>
</html>